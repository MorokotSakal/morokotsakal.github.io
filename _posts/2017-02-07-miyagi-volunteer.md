---
title: 'ក្រុមអ្នកស្ម័គ្រចិត្តសន្តិភាពខេត្តមីយ៉ាហ្គី'
date: 2017-02-07
permalink: /posts/2017/02/miyagi-volunteer/
tags:
  - opinion
---

ថ្ងៃនេះខ្ញុំបានទៅធ្វើបទបង្ហាញនៅចំពោះមុខមនុស្ស100នាក់ ស្ដីអំពីស្ថានភាពវិស័យអប់រំប្រទេសកម្ពុជា ទៅកាន់ក្រុមជប៉ុនមួយដែលមានឈ្មោះថា ក្រុមអ្នកស្ម័គ្រចិត្តសន្តិភាពខេត្តមីយ៉ាហ្គី។

ក្រុមនេះបានចាប់ផ្តើមជួយប្រទេសខ្មែរយើងចាប់តាំងពីឆ្នាំ1980មកម្លេះ។

ដំបូងឡើយពួកគេបានបរិច្ចាគសម្លៀកបំពាក់ទៅជំរំជនភៀសខ្លួនខ្មែរនៅព្រំប្រទល់ប្រទេសថៃ។ 

បន្ទាប់ពីមានកិច្ចព្រមព្រៀងសន្តិភាពទីក្រុងប៉ារីស ឆ្នាំ1991 ពួកគេបានចាប់ផ្តើមសាងសង់សាលាបឋមសិក្សានៅទូទាំងប្រទេសយើង។ 

រហូតមកដល់ពេលនេះពួកគេបានសង់សាលារៀន ចំនួន18ហើយ។ 

នៅពេលដែលខ្ញុំសួរថា នឹងបន្តជួយសាងសង់សាលាដល់ពេលណា? ពួកគេបានសន្យាថា ពួកគេនឹងបន្តកសាងសាលារៀនសម្រាប់កុមារកម្ពុជារហូតដល់ យើងនិយាយថាយើងមិនត្រូវការវាទៀតទេ។

ខ្ញុំសង្កេតឃើញរាល់ថ្ងៃ មានអ្នកដែលនិយាយថាប្រទេសកម្ពុជាមិនអភិវឌ្ឍទៅណាសោះ ជាង30ឆ្នាំហើយ។ 

ដើម្បីស្វែងយល់ថា ហេតុអ្វីបានជាមានការលំបាកក្នុងការអភិវឌ្ឍន៍ប្រទេសកម្ពុជា អ្នកទាំងអស់គ្នាត្រូវតែត្រឡប់ទៅមើលប្រវត្តិសាស្រ្តរបស់យើង។ 

នៅក្នុង1975-1979 របបប៉ុលពតបានបំផ្លាញហេដ្ឋារចនាសម្ព័ន្ធសង្គមខ្មែរស្ទើរតែទាំងស្រុង របបនេះក៏បានបំផ្លាញកត្តាសំខាន់បំផុតសម្រាប់អភិវឌ្ឍប្រទេសកម្ពុជាយើងផងដែរ នោះគឺជាធនធានមនុស្ស។ 

ចំពោះហេដ្ឋារចនាសម្ព័ន្ធដូចជាស្ពាន ផ្លូវថ្នល់ អាចបង្កើតឡើងវិញបានយ៉ាងងាយស្រួលណាស់ ប៉ុន្តែដើម្បីកសាងធនធានមនុស្សល្អមួយ ខ្ញុំគិតថាយើងត្រូវការពេលវេលាច្រើន។ 

ជាពិសេស នៅពេលដែលយើងបច្ចុប្បន្នមិនមានទាំងធនធានមនុស្សគ្រប់គ្រាន់ដូចសព្វថ្ងៃ។​ 

ប្រទេសរបស់យើងទទួលបានសន្ដិភាពជិត 20ឆ្នាំរួចទៅហើយ យើងក៏បានកសាងឡើងវិញ នូវហេដ្ឋារចនាសម្ព័ន្ធជាច្រើនផងដែក្នុងអំឡុងពេល20ឆ្នាំកន្លងមកនេះ។ 

ប៉ុន្តែហេដ្ឋារចនាសម្ព័ន្ធទាំងនោះនឹងនៅតែខូចខាត បើយើងមិនអប់រំប្រជាជនយើង ពីរបៀបប្រើប្រាស់វាឲ្យបានត្រឹមត្រូវ។ 

ដូចជាសុភាសិតជប៉ុនមួយនិយាយថា

កុំផ្តល់តែត្រីឱ្យប្រជាជន, គួរបង្រៀនពួកគេពីរបៀបស្ទួចត្រី

ជំនួសឱ្យការត្អូញត្អែរពីស្ថានភាពបច្ចុប្បន្ននេះ ទោះបីជាវាមានទំហំតូចឬធំ 

ខ្ញុំសង្ឃឹមថាយុវជនខ្មែរ យកពេលវាលាទាំងនោះទៅចូលរួមសកម្មភាពផ្សេងៗ 

ដើម្បីកសាងវិស័យអប់រំរបស់យើងឲ្យកាន់តែប្រសើរឡើងសម្រាប់មនុស្សគ្រប់គ្នា។ អ្នកមិនគួរបន្ទោសទាំងស្រុងទៅកាន់រដ្ឋាភិបាលនោះទេ។ 

អភិវឌ្ឍប្រទេសមួយគឺមិនមែនជាការងាយស្រួលទេ ខ្ញុំក៏មិនកាន់ជើងគណបក្សមួយណាទេ តែប្រសិនបើគ្មានការជួយជ្រុមជ្រែងពីអ្នកទាំងអស់គ្នាទេ ខ្ញុំគិតថាប្រទេសកម្ពុជានឹងមិនអាចអភិវឌ្ឈទៅមុខបានទេ។

ពួកយើងគួរតែយកគំរូតាមក្រុមអ្នកស្ម័គ្រចិត្តជប៉ុន ក្រុមអ្នកស្ម័គ្រចិត្តជប៉ុនមួយនេះ មិនដែលត្អូញត្អែរថារដ្ឋាភិបាលយើងបច្ចុប្បន្ននេះ អាក្រក់ ប្រព្រឹត្តតែអំពើពុករលួួយ ឬក៏យ៉ាងណាទេ 

ប៉ុន្តែពួកគេបានជួយអភិវឌ្ឈដល់វិស័យអប់រំនៅប្រទេសកម្ពុជាមិនដែលខាកខានម្ដងឡើយ អស់រយៈពេលជិត36ឆ្នាំនេះ (សូម្បីតែ នៅពេលដែលប្រទេសជប៉ុនជួបនឹងគ្រោះថ្នាក់រញ្ជួយដីនៅឆ្នាំ2011) ។